---
layout: post
title: "Terrengsykkelrittet 2015"
date: 2015-06-01
published: true
tags: terrengsykkelrittet mtb 
categories: Ritt
---

<img src="/assets/tsr.jpg" alt="Gjørmebad" />

Sånn så altså beina ut etter å ha brukt drøye 2 timer og 42 minutter på 30km sykling. Jeg visste det ville bli vått men jeg hadde aldri drømt om at det skulle bli så ekstremt vått og gjørmete. Og kaldt. 

Jeg knep meg selv i å kjøre utenom de verste vanndammene på runden ved stadion for å ikke få sprut i øynene, men det gikk ganske fort opp for alle at det var bare å drite i. Gjørme overalt fra første tråkk. En klokkeklar OTB rett i en dyp gjørmepytt i andre terrengparti gjorde vel ikke saken bedre. Lå vel som kanskje nr. 15-20 i 35-39 (en runde) ut fra stadion, men tenkte jeg bare fikk kjøre mitt tempo og se hvordan det gikk. Min store svakhet på ritt er egentlig å bli «sittende fast» i et tempo og ikke pushe så bra etter en stund. Men jeg passerte stadig folk jevnt og trutt. Noen passerte jeg på stier og oppoverbakker og ble passert igjen på nedoverpartier. Tok det ganske pent nedover på glatta, egentlig, selv om det vanligvis er der jeg tjener masse. 

Sykkelen funket knirkefritt, til tross for at kjedet hoppet av (en god prestasjon på 1x10 oppsett med clutchgir og narrow-wide drev foran) en gang, og bakbremsen begynte å bli svampete i siste halvdel. Slet verre med iskalde tær stort sett hele veien, men hadde heldigvis kledd meg godt på overkroppen og hendene (neopren-hansker er gull i sånt vær, regnshorts likeså).

På grusen og de lettere stipartiene etter Skullerud kjente jeg at jeg hadde mer å gi enn de rundt meg og avanserte et par plasser til, til tross for lette kramper i venstre legg som heldigvis ikke slo ut i full blomst. Men ganske så fornøyd med 4. plass i klassen, mitt suverent beste resultat noen gang (riktignok var det god avstand opp til 3. plassen, så jeg var vel aldri i nærheten av den). Kanskje om jeg hadde klart å pushe hardere underveis? 

Stiene, derimot, var den store taperen denne dagen. Når man ser hvordan de ble utover dagen (jeg startet ganske sent og fikk av de verste forholdene) er jeg egentlig i tvil om rittet burde vært arrangert på den dagen, og i hvert fall i den traseen som ble brukt. Det har allerede kommet reaksjoner på det, og flere vil nok komme. Jeg er spent på den debatten. 
