---
layout: post
title: "Klopper bygd"
date: 2018-06-06
published: true
tags: nots, sti, klopper
categories: misc
image: /assets/klopp2_long.jpg
---

<iframe width="860" height="315" src="https://www.youtube.com/embed/Kf6Fc6WIiq4" frameborder="0" allow="autoplay; encrypted-media" allowfullscreen></iframe>

Så er første dugnad på Ekerudstiene gjennomført. Det tok en del mere tid enn jeg hadde trodde, spesielt å få godkjenning fra Lørenskog kommune. Og typisk nok gikk tiden med til å vente mens saken ble sendt på rundgang internt mellom ledere og saksbehandlere. Når jeg først fikk rett person i tale, var saken grei. 

<a href="/assets/klopp2.jpg" data-lightbox="sti-1" data-title="Dugnadsgjeng i full sving">
  <img src="/assets/klopp2.jpg" title="Dugnadsgjeng i full sving">
</a>

Jeg valgte å forhåndskappe materialer til topplaget hjemme for å spare tid i skogen. Den delen av planen fungerte fint, men jeg undervurderte tidsbruk (og krefter) på å bære materialer ut i skogen. Alle disse kloppene er relativt nærme utfartsparkeringen, men det er likevel tungt å bære grove bjelker ut i skogen. Jeg dro igang en dugnad på LCKs facebooksider og vi klarte å dra i gang en rask dugnad med 6 personer. Den gjengen fikk opp 4 klopper på tre timer med uhyre effektiv jobbing. 

<a href="/assets/bilde1.jpg" data-lightbox="sti-1" data-title="Før og etter-klopp">
  <img src="/assets/bilde1.jpg" title="før og etter-klopp">
</a>

### Lærdom

Jeg lærte en hel haug under denne jobben. Her er noen av de mest sentrale:

* Ting tar tid med både grunneier og kommune. Men har du først oversikt over grunneierne i området, kan informasjonen gjenbrukes senere. 
* Om man beregner nøyaktig med materialer, har man lite rom for justeringer av byggverket underveis
* Dag trenger langsynt-briller (eller selfie-stang :-) )
* Batteridrevet sirkelsag er gull verdt i skogen. 
* Bæring tar lang tid og er slitsom. 
* Steiner ved innganger og under klopper lager mer stabile byggverk, og de holder lenger siden materialer holdes mer unna vannet. 
* Det er alltid kjekt med en fagmann på dugnadslaget (takk Thomas Reitan)
* Det er lurt å legge dugnad til perioder hvor myggen ikke er hyperaktiv. Det blir slitsomt. 

Oppsummert ga dette mersmak, så kanskje det blir flere klopper i nærområdet. Men først må det sykles mere i sommer. 
