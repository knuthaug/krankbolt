---
layout: post
title: "Omvei til jobben"
date: 2016-02-06
published: true
tags: pendling østmarka trening
categories: trening
---

Mens jeg skriver dette er det is på alle stiene og det er 4 grader og regn. Jeg klarer ikke å la vær å tenke på dager da livet var enklere, og man ikke trengte tre lag tøy for å komme seg ut på sykkelen. 

Jeg liker å ta omveier til jobben, spesielt om sommeren når skogen er tørr, morgenene lyse og overskuddet formelig bobler i kroppen. Og det høres kanskje klisjeaktig ut men å starte dagen på grusveier og stier gjennom Østmarka, kanskje se en hare eller et rådyr på veien, og bare kjenne på skogen, sykkelen og stien og framfor alt roen, ja det er helt enkelt fantastisk. En slik onsdag i fjor sommer, hvor jeg ikke skal få ungene på skolen og tiden jeg kan bruke til en omvei bare styres av hvor tidlig jeg orker å stå opp, la jeg opp til tidenes omvei på pendleruta. Det var også tittelen økta fikk på Strava i etterkant. 

Ruten gikk hjemmefra i halv seks-tiden om morgenen, fra Lørenskog til Losby og videre til Mønevann og Røyrivann, ca en mil på grus som oppvarming. Derfra går en til tider ganske så teknisk sti hele veien til Vangen (4km kupert sti, tenker jeg) via Tonevann. På Tonevann hørte jeg, men så aldri, noen teltere ved vannet, men jeg begynte å ligge etter skjemaet, og stoppet ikke. Det ble med ett instagram-foto.

<img src="/assets/omvei.jpg" alt="morgenstemning ved Tonevann" />
Morgenstemning ved Tonevann. 

Etter Vangen var det grus til Skjelbreia og noe sti til Sandbakken. Dette var kjente stier, men etter Sandbakken ventet nye stier kun sett på kartet. Strava-segmentene Antons vei til Godlia og Godlia til Sølvdobla er helt fantastiske stipartier med god flyt. De er nok veldig lite trafikkerte for stiene ser nærmest urørte ut. 

Etter dette gikk jeg inn i NOTS-stien pioneren, Syden og Sniken ned mot Skullerud. Derfra var det den “vanlige” omveien via Østensjøvannet, Ryen varde  og Ekeberg og ned til Sentrum. Totalen ble 46.3 km (hvorav sikkert 15km sti) og 3:12:32 på klokka og jeg har vel sjelden hatt så gelé-bein på jobben noen gang. Men dæven for en fin tur. Under ses ruta i all sin prakt på mtb-kartet. Om jeg skal ta tilsvarende tur igjen, som jeg håper jeg får til, tror jeg at jeg skal finne en annen rute enn Røyrivann-Vangen som tar mye tid, men alternativene er ikke så mange. Og, ikke minst gir Vangen et godt utgangspunkt or utflukt enda lenger sør, mot Langfuruåsen og Bysetermosen. Må bare beregne enda bedre tid :-)

<img src="/assets/omvei2.jpg" alt="morgenstemning ved Tonevann" />
