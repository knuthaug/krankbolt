---
layout: post
title: "Demo: Ibis Ripley 29"
date: 2013-10-02
published: true
tags: stash ibis 29
categories: Stash
---

Jeg har innsett at jeg har _lyst_ på en ny sykkel for neste sesong, men så er problemet: hvilken?

Jeg har lest en del om Ibis Ripley på [terrengsykkel.no](http://terrengsykkel.no), og [probike](http://probike.no) er så snille at det låner ut demosykkel, så da var det bare å smi mens sykkelen ved ledig og høstlufta var varm.

Noen fakta om Ripley (finnes i flere konfigurasjoner av utstyr, dette er verstingmodellen som er demosykkel):

 *  29" hjul, 120mm vandring foran og bak, FOX CTD dempere
 *  Karbonramme med eksentriske lager i svingpunktene.
 *  KS Lev jukkepinne.
 *  XX1 krank og gir (32T foran), 10-42 bak.
 *  Driit bredt styre for en som er vant til 26", 750mm?
 *  ca. 10.5 kg, som er ganske lite for en fulldempet 29" (i large størrelse).
 *  Ground control 2.1 foran, Fast track 2.0 bak.
 *  Stan’s ZTR Arch felger, slangeløst.
 *  Gjennomgående akslinger foran og bak. 
 *  Formula bremser

 <img src="/assets/ripley1.jpg" alt="Ibis Ripley"/>

Jeg sykler fra før på en knallstiv 26" scott scale halvdemper og en rimelig myk Specialized Epic 26" fulldemper (100mm) og det farger nok min oppfattelse av Ripley (og 29ere) noe. Dette var også min aller første tur på en 29er noensinne. 

Jeg skal bare ha en fulldemper, så jeg trenger en som både kan brukes på stipregede maratonritt (Terrengsykkelrittet, Ultrabirken, Neptunrittet) og på stiherjing i Østmarka. Den må tråkke bra, ikke være for tung og kunne tas med på herjing uten å knekke i sømmene. Den kan ikke føles som et drog på grus (som en 13-14 kg sak med 140-150mm unektelig vil føles som, for meg), må klatre og fyke nedover bra. 

###Førsteinntrykk

Ved første øyekast ser den veldig svær ut, mye takket være større akselavstand (1120mm), men den var faktisk overraskende kort (dog med 80-90 mm stem, pekende litt opp) og litt backsweep på styret. Dette var en large med 605mm top tube. Kroppen min er 179 og relativt normal proporsjonert. Tror jeg ville foretrekke negativt vinklet stem som er litt lenger, siden jeg synes fronten løftet seg litt fort i klatring på sti. Kanskje litt rettere styre også, muligens bare backsweep og ikke rise. Mange muligheter her. 

Ville nok også valgt røffere dekk for stiherjing, men sånn er de fleste nye sykler nå om da'n. Dekk er enkelt å bytte uansett.

###Planen

Planen var å kjøre litt småhardt i noen bakker opp til Østmarka, for å sjekke klatreegenskapene på asfalt og grus, og deretter prøve å kjøre det remmer og tøy holdt på noen stravasegmenter på sti, for å sammenligne tider satt på mine egne sykler. Som sagt så gjort. 

Og klatringen er overraskende bra! Selv med demper i halvåpen stilling, er det lite svai i baktriangelet på hard tråkking oppover. Lett vekt og bra grep på hjula kombinert med effektivt oppheng gjør at jeg synes den fyker opp bakker på grus og asfalt. Slett ikke ille. XX1 er sabla bra gir også, synd det er så tøysete dyrt. 32T foran ble mer enn lett nok med 42 som største bak, selv opp kneikene på Blåbærstien, og jeg tråkket ikke ut 32-10 før jeg rundet ca. 55 km/t på asfalt. Funker til mye, det. 

Stisegmentene var disse:

 * [http://www.strava.com/segments/3410665](http://www.strava.com/segments/3410665) - Benkestien retur. Steinete og oppover, noe svaberg. Tidligere pers, satt med halvdemper: 4:41. Tid med Ripley 4:40 med en del knoting i starten. Uvant med 29er. Men likevel fortere.

* [http://www.strava.com/segments/1522524](http://www.strava.com/segments/1522524) - Solbergvannet digg. Ganske flat og nedover, men en del svinger og mye røtter som bremser farten. Tidligere pers, med halvdemper: 4:12, Tid med Ripley: 3:49 (diff: 23 sek). Snitt fart 1.5km/t høyere. Heller ingen optimal kjøring. Tar seg opp :-)

*  [http://www.strava.com/segments/816181](http://www.strava.com/segments/816181) - Blåbærstien oppover. Bratt oppover med en del steiner i starten, så klassisk Østmarka åsrygg-sti med svaberg og smal singletrack med svinger og røtter. Pers med fulldemper: 7:57. Tid med Ripley: 7.49. Her kløna jeg også en del, og synes bakdekket slapp fort på røtter. Slet med timingen på tråkk over røtter og fikk flere stopp enn jeg burde. Fortsatt raskere. Klatrer bra, også på sti, selv om jeg synes fronten hadde en tendens til å løfte seg litt fort. Kanskje skyldes det kort stem, kanskje min teknikk som ikke er tilpasset sykkelen, eller begge deler. Kanskje setet kunne vært satt litt lenger fram også. 

*  Og så, La piece de resistance: Blåbærstien ned igjen, [http://www.strava.com/segments/781409](http://www.strava.com/segments/781409). Pers på fulldemper: 5:01 og det var rimelig maks av hva jeg turte nedover på slutten, hvor farten kan bli høy på steinete underlag. Tid på Ripley: 4:34! Seriøst mye bedre i rufsete terreng med høy fart. Bare å gi på. Og dette var med 3 mil i beina, og på lånt sykkel. Overbevisende! (og 5. plass totalt på lista. Wohoo!)

Så var det bare å peise på tilbake til byen og returnere sykkel. Den funker nedover på asfalt og grus også, selvsagt, men det gjør de fleste. 

Den føles stabil og god i høy fart. I krappe svinger på sti, merker man at det er mer sykkel å ha med seg rundt svingen, men det mistenker jeg gjelder de fleste 29ere. Det er tross alt større akselavstand og en lengre sykkel totalt sett. Demperne tar unna det meste nedover, selv om den kanskje blir enda vassere med 140 mm gaffel. Men da tror jeg den blir enda mer spretten oppover. Kanskje en Talas vil funke? Vet ikke helt. 

Uansett synes jeg tallenes tale er klar. Det går fortere både oppover og nedover på sti, spesielt nedover, selv med rusten teknikk og uvant sykkel. Tror jeg hadde litt mye luft i både bakdekk og dempere også. 

Jeg er fristet. Svært fristet. Men må ta en tur i tenkeboksen først og kanskje testkjøre et par andre modeller for å sammenligne. Kanskje en 27.5 må prøves?

Takk til probike.no for bra service og lån av sykkel!
