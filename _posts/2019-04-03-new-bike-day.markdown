---
layout: widepost
title: "New bike day: Evil Offering"
date: 2019-04-03
published: true
tags: stash evil enduro
categories: Stash 
---

Det måtte skje, som det jo alltid gjør, at man får den snikende følelsen av at det kanskje, bare kanskje, hadde vært enda litt mer gøy med en ny sykkel i stedet for den man har syklet på i flere år. Kanskje stiene blir litt flatere og kanskje tidene på strava blir litt lavere? Man vet jo aldri? Over vinteren ble tanker til handling, og så ble det bestilt en Evil Offering fra JBS sport. Jeg gikk for helsvart, svart ramme, svarte dempere, svarte felger, svart sete, svart setepinne (droppet factory-modellen av Transfer for å ikke bryte svartheten) og hvite/lysegrå detaljer her og der for litt avbrekk i utseende. Kanskje ikke like rask som rød, men finere synes nå jeg da. Jeg har spandert tid og penger på invisiframe rammebeskyttelse og selv om den er litt PITA å legge på, ble resultatet veldig bra. 

<img src="/assets/evil1.jpg" />

### Specs:

* 29"
* 140mm vandring bak, med RockShox Super Deluxe
* 150 RockShox Pike gaffel
* Spank Oozy Trail 345 hjul
* Spank Spike cockpit
* 150mm Fox transfer setepinne
* full SRAM Eagle GX drivlinje
* Shimano XT bremser
* Styrevinkel 66.6 grader (i low setting)
* Setevinkel 77 grader
* Reach 462mm
* Stack 620mm
* Hjulbase 1201mm

Den kom originalt med WTB-dekk men jeg har siden skiftet til Maxxis minion 2.5 foran og high Roller 2.5 bak for enda litt mer grep og biff i dekkene. Aller første testtur ble foretatt på Sarpsborg sykkelklubb sin fastride (bildet under) og førsteinntrykket er helt sinnsikt bra. Bakhjulsopphenget er helt fantastisk og grep og demping er milevis foran min gamle sykkel. Den svelger ujevnheter i terrenget på en helt annen måte, og ved tråkking blir den liggende omtrent på sag-punktet uten at man trenger å låse demper. Tidene på strava-segmenter på sti begynner å krype nedover selv om formen ser ut til å være dårligere enn på samme tidspunkt i fjor. Og det må jo bety at det er sykkelens skyld, ikke sant?

Geometrien er bra og sittestillingen funker bra for meg, spesielt etter litt kapping av styret. 800mm styre er rett og slett for bredt for meg, 760 ble det vel til, noe som fortsatt er 2cm mer enn tidligere sykkel. Bratt setevinkel gjør at jeg (i hvert fall føler) sitter ganske mye _mellom_ hjulene og ikke oppå bakhjulet i noen grad. Dette funker bra i klatringer og gir bra vektfordeling i utforkjøringer. Kranken er ganske høy, men det føles absolutt ikke som noe problem i bruk. Den er stabil som fy nedover, men den relativt lange hjulavstanden (1201mm) og 29" hjul gjør jo at den ikke er verdens mest snappy i trange svinger. Men det er uansett ikke primært derfor jeg har kjøpt den :-)

<img src="/assets/evil2.jpg" />

Det er jo ikke _veldig_ bra klaring i bakrammen med 2.5 WT dekk på, men det går. Litt steiner i ramme må man tåle (og invisiframen tåler det da). 

<img src="/assets/evil3.jpg" />

Vil jeg anbefale Evil for nedover-rettet sykling? Absolutt. Rett og slett en utrolig bra sykkel. Dyr, men ikke for dyr tenker jeg, med tanke på hva du får for pengene. 

