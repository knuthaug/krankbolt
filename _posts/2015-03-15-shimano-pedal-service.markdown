---
layout: post
title: "Shimano pedalservice"
date: 2015-03-15
published: true
tags: mekk shimano pedal 
categories: Stash
---

En fin innendørs mekkejobb jeg pleier å ta hver vinter er periodisk vedlikehold av shimano pedaler. De er som kjent utrolig holdbare, men har godt av litt kjærlighet av og til for å vare enda lenger. Og med min bruk er ca. 1 gang i året passe. 

Etter en lang vinter med salt på veiene har disse fått litt overflaterust som må tas hånd om i tillegg til innvendig service. 

<img src="/assets/mekk1.jpg" alt="første steg"/>

Første steg er å skru av “mutteren” som holder akslingen på plass. Denne skrus hver sin vei på hver av pedalene, så se etter pilen som sier “tighten” på pedalen og skru motsatt vei. Løsne denne helt og skru ut akslingen. Så er det bare å tørke av gammelt fett inne i pedalkroppen så mye man orker, og på akslingen også. Akslingen ser slik ut:

<img src="/assets/mekk2.jpg" alt="andre steg"/>

Her trenger man en liten fastnøkkel (10mm mener jeg) og en pipenøkkel på 7mm siden den øverste mutteren er en låsemutter som fester konusen som holder på kulelageret under. Hold på nederste mutter og løsne toppen. 

<img src="/assets/mekk3.jpg" alt="tredje steg"/>

Har du litt fett igjen vil det holde på kulene, men er det helt tomt for fett kan de trille av gårde. Det vil du ikke! Det er 12 kuler oppe og nede, 24 totalt. Husk antallet ;-)

Så må alt skrus fra hverandre og tørkes fritt for gammelt fett. 

<img src="/assets/mekk4.jpg" alt="fjerde steg"/>

Alt må så få nytt fett, overalt egentlig. Blir det for mye vil det tyte ut av pedalen når den monteres igjen og det kan bare tørkes vekk. Et lite tips er å putte på fett før man legger i kulelager-kulene, for da vil de festes i og holdes på plass av fettet. Og du trenger alle kulene, så ikke mist noen. 

Det eneste man må være påpasselig på er at konus for det øvre kulelageret ikke blir for stramt, og det kan ta noen forsøk. Det skal være stramt nok til at det ikke er noen vandring, men ikke så stramt at man kjenner ujevn gange. Det skal være null slark og jevn gange. Blir det for stramt løsner man den øverste mutteren, løsner konusmutteren litt, holder den fast og strammer mutteren igjen. Blir det slark, strammer man konusen litt osv.. 

Mine fikk en omgang med wd-40 og stålbørste til slutt for å få vekk litt overflaterust. Disse pedalene er nå klare for sin femte sesong.

<img src="/assets/mekk5.jpg" alt="Ferdig"/>
